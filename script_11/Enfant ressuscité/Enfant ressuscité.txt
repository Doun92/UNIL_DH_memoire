De la douce virge Marie
Veil encor lo miracle dire.
En Francë ha .I. monester
Ou les genz vont molt volunter
De lor besoign querrë aïe
A la douce virge Marie
Entre ceuz avoit une fame
Qui estoit moiller d'un prodome,
Qui l'eglise molt frequentoit
Et sovendement i veilloit.
Celle chaitive que je di
En plor erë et nuit et di
Por ce que brahaingnë estoit :
Nul enfant avoir ne pooint.
Ço ert causa de sa tristor,
De sa peina, de sa dolor.
Molt disoit fort cele chaitive : 
" Je fuio a tei, douce reïne,
Qui de misericorde es mere.
Socor mei en ceste misere,
Quar je soi la plus malastrua
Qui en cest segle fust veüe.
Vergoigne n'ai de mes visins,
Quar de mon ventre n'a fruit gins !'

Tel chose la feme disoit
Totes veis q'el moster venoit.
La Virge de misericordi mere
Ha entendue sa priere ;
Entendu a ses oraisons,
Perfait ha ses peticïons :
Un fil conçut et enffanta, 
Dont en son cuer grant joië ha.
Joie n'a quar non est brahaigne,
Perdu en la male fame.
Grant joi en a : per lo merite
La douce Virge beneïte
La joie del fil li est donee,
Dont ele ert merë apellee
Mais sodanement escurzis est
Li jois que de son fil aveit :
Li enfes une fevre prist
Dont en son crüez est feniz.
La merë en est tant iree
Q'elle n'est come forsennee :
A pris lo cors de l'enfant mort,
El moster l'en a porté tost.
Lo cors posa el paviment,
Et prist a plorer durement.
Tote la nuit einsi veilla,
Hanc de prier Deu non fina.
Al jor li enfes revisquit,
Et quant la merë o sentit,
Esbahie fu premeiriment ;
Aprés comença durement
A plorer de joi quë ele a,
Son plor en vois de joi mua.
La fame de cest grant miracle
Oïront li unt et li autres ;
Les presses de les genz venoient
Qui la verté savoir voloient
Del miracle, s'il est einsi.
Li pobles i vint a grant cri
Por veoir l'enfant suscité
Qui morz ot une nuit esté.
Tuit en ont joi et meraville,
Molt en loont la sainte Virge
Et a son fil lo douz Jhesu Crist,
Qui o le Pere regne et vit,
Et ensens al Saint Esperit ;
Cest verais Deus toz nos aït.
Amen.