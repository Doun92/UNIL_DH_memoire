Nos savons bien certainement
- Si com nos ont conté sovent
Maint homen de religïon
Qui Dieu honoront en son nom -
Il avenit en Engleterre
Un jor qu'hom celebroit la fest
De l'Anunciacïon celeste.
En honor de sainte Marie
Estoit fondee l'abaïe
Quant li sainz meters fu fenis
Lonc la cotume del païs,
La terre si forment trembla
Que le motier transgluti a,
Et ceuz qui dedenz eront tuit;
Dedenz terre entré son tuit.
Li amiu qui fors remansiront
Oraisons et almones firont
Que li glorïos Jhesu Crisz
Aie de lor armes merci.
Al jor que anz fu passez,
Li pobles i fu amassez,
Li amiu, si com il estoie
Le liu plorant environoient.
Iqui cuidoient lor ami
Fussent tretuit enseveli.
Oïr poez chose novelle:
Pres d'iqui it une chapelle
Novellemant l'avoient faite
Por cele qui lor fu soztraite
De la messe l'introïtum
Resurexi et adhuc tecum sum
Ce chantoient en haut li clerc
Atant vire lo monestei
A chas pou de terre saillir;
Li pobles i cort por veïr
Lors amis troverent dedanz,
Sains et alegres et joianz:
Unques mal n'i orent senti,
En core n'en vestimenz aussi,
Si grant socors lor ot doné
La douce Virge mere Dé.
Quant il de bas vindrent en haut
A clere voiz chantoient haut
L'introïte que dit vos ei :
Resurexi et soi ou tei.
A ! Deus, quant grant joie cil ot
Qui son bon ami trové ot !
Entrë euz si grant joië ont,
Nel vos porroit dire nus hom.
Tuit meravillont la pité
Et del miracle la bonté.
Tuit baisent la terra en bas;
Les mains, les euz levent en haut,
Deu rendont graces et marci,
Et a sa merë autresi.
La messe qui ere comencie,
A plors, a larmes ont fenie.
Seignor, or avez escouté
L'ire Deu et sa grant bonté,
Le secors et la grant ahie
Que done ausi la sainte Marie.
L'ire Deu la terre movit,
Sa bonté en via les tenit.
Del pris de son precïo sanc
Furent gardé et tenu san.
Orprions tuit la glorïose
Mere Jhesu Crist precïose
Qu'a son fil tel priere face
Quë il nos doint a toz sa grace.
Amen