	1. Mes sire sainz Phelipes li apostres Jesu Crist fu
nez d'une cite que l'um apelle Betsayda et predicave la
fei de Jesu Crist a unes genz que l'um apelle Galeis, co
sont unes genz estranges, qui habitont justea la region de
Tenebres et justa la grant mer. Icestes genz menave li
sainz apostres al port de fei et a la lumeri de scienci
	2. Mes sires sainz Phelipes li apostres Jesu Crist apres
l'ascension nostron seignor Jesu Crist, salveor del mot,
prediquet .XXX. anz continualment as paiens et a ceux qui
aoravont les ydoles la scienci del saint euvangile, et tant
que il fu pris et menez a l'ydola de Mart. Et domentres
que il lo costreigniont de sacrifie a l'ydola Martis, saillit
de soz la columpna, ou ere posa l'ydola de Martis, uns granz
dragons et ferit lo fil de l'evesquo de lor lei, qui aministrave
lo fue del sacrificio, et lo tua et tua deux provoz, qui eront
li plus grant seignor de la provinci. Et li sergant de ces deux
provoz teniont saint Phelipo l'apostre lia en lor lians.
	3. Adonc dit mes sires sainz Phelipos als homenz: ,Seignor,
oet mon conseil et recovrereis sanita et cist qui sont mort
serant suscita. Ices dragon, qui tant est mauz et fers et
enious et nuisables, sera de ci chacez el nom de mon Deu
Jesu Crist. Adonc respondit toz li pobles : ,Di nos que nos
farem'. Adonc lor dit mes sires sainz Phelipos li apostres :
,Abates cesta ydola Martis et la brisiez, et el lue en quoi
illi est fichies la crois de mon seignor Jesu Crist et cella
aoras'. Adonc cil qui eront malado comenceront a crier :
,Abaton cella ymagena de Mart, si recovrarem sanita'. Adonc
lor dist mos seigner sainz Phelipes li apostres Jesu Crist
qu'il se taisesant. Et quant il se furont tasia, li sainz apostres
dit al dragon : ,Jo te comando el nom de Jesu Crist
mon Deu que tu sailles de cest lue, et vai estar en lue
desert, en quei hom ne fenna no vigne ne aille ne neguna
chosa qui ait mester a homen ni a fenna non i creise. Et
vai en tal maneri que tu no faces mal a negun. Adonc
cels dracons qui ere tant mals et tant croiels saillit et comancet 
alar coitousement fors la cite et onques puis ne fu
veus. Mes sires sainz Phelipes li apostres Jesu Crist resucitet
lo fil de l'evesquo, qui ministrave lo fue del sacrifice,
et los deux provoz, que li dragons avoit mort, et toz
ceuz qui eront malado del soflament del dragon rendet sanita.
Dont il avint que tuit cil qui perseguiont mon seignor saint
Felipe, l'apostre Jesu Crist, per ocirre faisoient penetenci
et cuis avont que el fust Deux. Li sainz apostres lor disoit
fermament que el non ere Deux, mais el ere .I. de sos sers.
	4. Quant mes sires sainz Phelipes li apostres Jesu Crist
lor ot enseignie continuament per .I. an coment li avenemenz
Jesu Crist avit socorru al mont qui perie, et coment el ere
nas de la douci gloriosa virgina Maria, et coment il avoit
sofert mort en la crois per pecheors rehembre, et coment il
fu sevelis, et coment il resurrexit al terz jor, et coment il
lor enseigna apres la resurreccion co meismo que el lor avit
enseignie davant la passion, et coment el poiet en cel veient
toz ses apostres, et coment il lor tramist lo saint Esperit
que el lor avit promeis, qui venit come fues sus los doze
apostres et los lengagos de totez genz seimet el cuers de
sos doze apostres. ,De ceuz doze apostres soi jo uns, qui
cai soi trameis, qui vos ai fait a savoir que cetes ydoles
sunt vanes et henemies a cels qui les aoront'.
	5. Domentres que mes sire sainz Phelipos li apostres
Jesu Crist lor enseiguave cestes choses, maint mellier d'omenz
creeront en Deu et se firont bapteier tantost. Li sainz apostres
fit ordenar .I. evesquo et ordenet preveros et diaquenz
et clerz et fit edifier maintes egleises. Quant il ot tot co
fait, nostre seigner li fit a saver per revelacion que
il s'en tornet en Asia en la cite de Yerapolin, et il sit fit.
Iqui demora tant que il ot esteint la maligna heresi des
Abionates qui disiont que verais hom non ere nas de la
virgina et que el non ere verais fils de Deu. Iqui eront
les does filles mon seignor saint Philipo l'apostre Jesu Crist,
qui eront saintes virgines, per quauz Deux gaaignet grant
moutia de virgines.
	6. Mes sires sainz Phelipes li apostres Jesu Crist, .VII.
jorz davant qu'il deust trapassar de cest seglo, fit venir
a soi los preveros et los diaquenos et los evesquos, qui
eront en les citez pres d'iqui et lor dist : ,Ices set jorz
m'a nostres Sires outreie en cesta via; aies en memoiri la
doctrina nostron seignor Jesu Crist et estez vigorosement.
Nostre Sire acomplit co que el promet et enforcere s'eglise'.
Domentres que mes sires sainz Phelipes li apostres Jesu
Crist predicave cestes choses, el ere en l'eago de .LVII. anz
Li chapellans de les ydoles et cil qui aoravont les ydoles
qui eront en Jerapolim, qui est la meiller citez de la provinci
de Frige, furent irie et enflame qu'il pristrent mon
seignor saint Phelipo l'apostre et lo crucifieront en la crois,
lo lapideront. Et issi allet mes sire sainz Phelipes li apostres
Jesu Crist a nostron Seignor. En cella meima cite fu
sevelis sos sainz cors et apres ne demora mout de anz que
les does saintes virgines ses filles trapaseront de cest seglo
et furont sevelies justa lui, li una devers destro, li
autra devers senestro. Et iqui done Deus granz beneficios
per la preieri mon seignor saint Phelipo l'apostre a toz ceuz
qui creiont .I. regno del Paro et del Fil et del saint Esperit.
	7. Cel meimo jor que l'um celebre la festa mon seignor
saint Phelipo l'apostre, cel meismo jor celebre l'um la festa
saint Jaquemo l'apostre, que l'um apelloit frere nostron
Seignor. Et cel meismo jor celebre l'um a Reins la festa
saint Gai, qui fu archevesque de Reins, et en Affrica celebre
l'um cel meismo jor la festa saint Epipodio per nostron seignor Jesu
Crist, qui regne et cui est honors et gloiri et vertus et poers
els seglos dels seglos. Amen.